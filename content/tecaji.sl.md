---
title: "Tango tečaji"
url: "/tecaji/"
date: 2019-11-20
description: "Z Vlasto Veselko učiva ob ponedeljkih: ob 18.00 začetni tečaj, ob 20.00 nadaljevalni."
---

Z [Vlasto Veselko](https://vlastaveselko.wordpress.com/) učiva argentinski tango:

- Začetni tečaj, ponedeljki ob 18.00 _(skupina zaprta)_.
- Nadaljevalni tečaj, ponedeljki ob 20.00.

Tečaji potekajo v [Plac 172](https://www.facebook.com/plac172/). Tiste, ki že plešete, lepo vabiva, da se nama pridružite na nadaljevalnem tečaju. Tečaj poteka v mesečnih sklopih. Vedno se nama lahko pridružite na poskusni uri; če se za obisk tečaja ne odločite, je brezplačna. 

Nadaljevalnemu tečaju lahko pridružite vsak mesec.

[Vlasta Veselko](https://vlastaveselko.wordpress.com/) je fantastična učiteljica in v Ljubljani redno uči še:

- Tango Young, tango za mlade do 30, [Plac 172](https://www.facebook.com/plac172/); spet bo jeseni.
- Tango telo, četrtki ob 19.00, [Plac 172](https://www.facebook.com/plac172/).

Prijave in dodatna vprašanja: drustvotanguera@gmail.com.


Učiteljski fokus
----------------

Zame kombinacija svobode in sodelovanja, ki mi naredita tango, izhajata iz natančnosti. Temelj natančnosti je povezano gibanje telesa posameznika, kar omogoči [kvalitevno povezavo](/povezava/) brez sile. V paru se moramo poleg tega zavedati možnih poti teles, ki ohranjajo celost gibanja obeh partnerjev; potrebno se je zavedati geometrije v tangu.

Če se ne zavedamo ali izgubimo karkoli od zgornjega, tango pade. Ponavadi tega niti ne opazimo. Primanjkljaje kompenziramo z uporabo odvečne sile; v ples vnašamo nepotrebne napetosti. Še težje opazimo navade; te nam kradejo izraznost.

Pri učenju se zato osredotočam na učinkovito gibanje teles, najprej posamezno in nato v paru. Zaporedja korakov mi niso pomembna, pomembneje se mi zdi, kako jih izvajamo. Želim, da učenci dojamejo, kaj naj počnejo in zakaj. Razmišljanje "zakaj tako?" se mi zdi nujen del učenja. Tak pedagoški pristop omogoča trajen napredek, a od učencev zahteva trdo delo.


Nivoji tanga
------------

Držim se sledečd razdelitve nivojev tečajev.

__Začetni nivo.__ Spoznavamo svoja telesa, ozaveščamo naše gibanje, držo. S partnerjem se premikamo hkrati v preprostejših zaporedjih. Privajamo se glasbi in plesišču. _Ob ponedeljkih ob 18.00 (skupina zaprta)._

__Nadaljevalni nivo.__ Koordinacija plesalcev za udoben in izrazen ples. Geometrija gibanja. Podrobneje spoznavamo mehaniko učinkovitega gibanja. Iščemo svobodo oblik gibanja v paru. Delamo na postavitvi telesa, moči, gostoti. _Ob ponedeljkih ob 20.00 (pridite poskusit!)._

__Napredni nivo.__ Spremembe energije in gostote znotraj giba. Komunikacija "proste" noge. Različne koordinacije proste in stojne noge. Spremembe dinamike.


Prejšnje teme
-------------

Prejšnji mesečni sklopi nadaljevalnega tečaja prikažejo najin učiteljski fokus.

__Kvaliteta koraka - jasnost komunikacije.__
Bolj jasno kot se čutiva, bolj sinhrono in pestro bova lahko plesala. Ni dovolj, če občutiva le spremembe objema ali položaja: čutiti morava tudi dejavnost, ki naju tja privede. Ko jasno čutiva odriv drug drugega, lahko svobodno izbirava dolžino in dinamiko koraka. --- V glasni sobi se težko pogovarjamo. Tudi v tangu potrebujemo tišino. Zgradili jo bomo z ozemljenostjo, stabilnostjo in nadzorom v vsakem delčku giba. Globlje bomo ozavestili korak in se znebili morebitnih neučinkovitih gibalnih vzorcev. Tako bomo z nadzorovanim tekočim gibanjem ustvarili tišino, v kateri bomo lahko partnerja bolj jasno čutili. 
(september 2019)

__Kroženje kot hoja.__
Lotili se bomo zaporedij kroženja, v katerih se oba partnerja premikata po prostoru. Pri tem bomo iskali zvezno premikanje po prostoru in miren objem. Ugotovili bomo, da pivoti postanejo lažji, če jih povežemo s koraki. Krožnost in obvladovanje prostora v objemu nas bosta pripeljala tudi do sakad.
(oktober 2019)

__Dovolj prostora za oba.__
Sklop "dovolj prostora za oba" je namenjen prepoznavanju pomembnosti geometrije med plesalcema. Mnogokrat se nam v plesu zgodi, da ne najdemo prostora v objemu za udobno in uspešno izvedbo kakšne figure. Rešitve, ki jih najdevamo, da bi figuro kljub vsemu izvedli, ponavadi žrtvujejo našo os, moč, funkcionalnost in estetiko. V mesecu novembru si bomo ogledali, kako lahko z razumevanjem prostora posameznika, kontrolo osi in koraka, razrešimo marsikatero situacijo ali pa sprejmemo njene omejitve.
(november 2019)

__Moje pesmi, moje sanje.__
Vsi radi plešemo z glasbo. Takrat se počutimo, da nam gre vse lažje od rok/nog. Za to jo moramo slišati ter jo tudi znati utelesiti. Na tečajih bomo v glasbi iskali ritem, značaj in dialog. Vadili bomo, kako gib prilagodimo glasbi, in spoznavali, kako to v paru naredimo udobno. Želiva, da najdete nove možnosti za svoj izraz.
(december 2019)

__Zaprt objem.__
Peti sklop našega nadaljevalnega tečaja je namenjen zaprtemu objemu, komponenti, ki dela tango tako poseben. Kjer dve telesi "postaneta eno", ki se premika s štirimi nogami.
Prvo vprašanje, ki se v tako bližnji komunikaciji med dvema pojavi, je seveda stvar prostora. Kako obvladovati geometrijo dveh teles, da se lahko udobno premikava? Kaj se dogaja z osjo posameznika? A je potrebno kaj "žrtvovati", da lahko plešemo v zaprtem objemu...?
Pomembna komponenta plesa v zaprtem objemu je tudi zaupanje. Drug v drugega. Zaupanje, da vodeči ve, kaj dela, da čuti sledečega in da sledeči zna razbrati vodstvo in se bo premaknil.
In še zanimivo vprašanje vloge tehnike gibanja in obvladovanja lastnega telesa pri zaprtem objemu.
(januar 2020)

__Valček in kroženje.__
Kako plesati krožna gibanje z vodenjem in sledenjem smeri vsakega koraka posebej. Zaokroževanje korakov. Iskanje zveznosti v plesu.
(februar 2020)

__Milonga.__
Vadba milonge. Traspie. Različne hitrosti. Različni značaji milong; sprememba karakterja plesa ob spremembi značaja pesmi.
(marec 2020; prekinjen zaradi COVID-19)